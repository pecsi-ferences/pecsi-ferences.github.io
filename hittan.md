---
layout: default
title: Hittan

---
**Kedves Látogató!**

**A Ferences Plébánia internetes oldalán azért hoztuk létre ezt a menüpontot, hogy a koronavírus járvány idején a plébániai, templomi hittan kapcsán ilyen módon is tudjunk kapcsolatot tartani az elsőáldozásra/bérmálásra készülő gyerekekkel. Amíg azonban ez nem válik így szükségessé, addig hétről - hétre a Katolikus Egyház Katekizmusából-nem csak gyerekeknek- közlünk néhány pontot.   ( A Katekizmus pontjait 2020.április 24-től a lap alján találja meg.)**

**Jó olvasást minden kedves vendégnek!**

**2020. Húsvétján**

**A Plébános**

Kedves gyerekek!

Mint ahogy látjátok és tapasztaljátok a hittanóra is digitálisan történik. Sajnos az elsőáldozási felkészítőt is így kell tartanunk. Pedig milyen jó lett volna a templomban találkozni veletek J. De majd ősszel személyesen mi is örülhetünk egymásnak. Úgy, mint ahogyan az apostolok a feltámadt Jézusnak!

A múlt alkalommal a nagyböjtről a húsvétról beszélgettünk.

\- Húsvétkor a pászka ünnepén, Jézust elítélték, nagyon csúnyán megverték. De Ő mindezt szeretetből elviselte, sőt magára vállalva a bűneinket, a kereszten meghalt értünk. Majd harmadnapra feltámadt! Emlékeztek arra is, hogy hittan órán beszéltetek hasonló esetről, amikor Jézus a halálból feltámasztott valakiket? A naimi ifjút, a szegény özvegyasszony gyerekét, és Jézus barátját Lázárt, aki 4 napja halott volt és el is volt már temetve. Ők még itt maradtak a földön és élték a csoda utáni életüket addig, amíg meg nem haltak.

\- Viszont Jézus feltámadása teljesen más! Isten ereje által feltámadt majd felment a mennybe Istenhez! De előtte megjelent a tanítványoknak. Nem is akárhogyan. Először az emmauszi úton találkozott velük, ahol nem ismerték fel, mert annyira szomorúak voltak Jézus halála miatt. Érezték a jelenlétét a szívükben, de a szemük becsapta őket. Míg beszélgettek, beesteledett és meghívták magukhoz vacsorázni. Asztalhoz ültek és amikor az ismeretlen megtörte a kenyeret, és oda adta nekik akkor ismerték fel, hogy Ő Jézus! Volt ám nagy öröm, ujjongás, ölelkezés. Mint amikor te is találkozol egy régen látott barátoddal, vagy unokatestvérrel, nagyszülővel. Örömödben te is szorosan átöleled és nem is akarod soha elengedni.

„Húsvétvasárnap este Jézus megjelent az egybegyűlt tanítványoknak. Ezzel is megmutatta, hogy új – mennyei – életet kapott az Atyától. Az egyik tanítvány, Tamás azonban nem volt velük. Amikor aztán összetalálkozott a barátaival, azzal az elképesztő hírrel álltak elő, hogy látták Jézust. Tamás azonban így válaszolt: „Ha én magam nem látom, és nem érintem az Ő sebeinek helyét, én ugyan el nem hiszem!”

**Ahhoz, hogy higgyünk az Úr Jézusban, a szívünket kell megnyitnunk, nem a szemünket.**

\- Később újból megjelent nekik. De most, képzeljétek el, a zárt ajtókon keresztül hirtelen ott termett előttük. Biztos nagyon megijedhettek, mert azt hitték valami szellemet vagy mifélét látnak. Én is nagyon megijedtem volna.

„Nyolc nap múlva ismét együtt voltak a tanítványok, s Tamás is ott volt velük. Ekkor újra megjelent Jézus, bár az ajtó zárva volt. Belépett, megállt középen, és köszöntötte őket: „Békesség nektek!” Aztán Tamáshoz fordult: „Nyújtsd ide az ujjadat és nézd kezemet! Nyújtsd ki a kezedet és tedd oldalamba! S ne légy hitetlen, hanem hívő!” Tamás fölkiáltott: „Én Uram és Istenem!” Jézus csak ennyit mondott: „Hittél, mert láttál. Boldogok, akik nem látnak, mégis hisznek.” (Jn 20,26-29)

\- A feltámadás földi eszünkkel felfoghatatlan. Jézus testét a tanítványok megérinthették, amikor megjelent nekik. Ezzel is tanúsították ezt a hatalmas mennyei csodát, amit elmondtak mindenkinek és leírták a Bibliába is. Mi is úgy vagyunk vele, hogy akkor hiszünk el valamit, ha a saját szemünkkel látjuk vagy érintjük. Vagy ha olyan valaki mondja el akit szeretünk és megbízunk benne. Tamás apostol is ezért hitetlenkedett mert nem látta a saját szemével. Innen ered az a mondás amikor valaki nem hiszi el amit mondanak neki, hogy: hitetlen Tamás, vagyis akkor hiszem, ha látom!

Most pihenésképpen egy kis játék:

[https://www.jigsawplanet.com/?rc=play&pid=3af4ec11ffd5](https://www.jigsawplanet.com/?rc=play&pid=3af4ec11ffd5 "https://www.jigsawplanet.com/?rc=play&pid=3af4ec11ffd5") feltámadási kirakó

\- Az apostolok megértették, hogy Jézus akkor is velük van, amikor nem látják és azt is tudja, hogy mire van szükségük, amikor nem is gondolják. Jézus halála utáni találkozásaik nagy erőt adott nekik, ha Jézus a szívükben velük van, akkor nincs mitől félniük. És elvitték Jézus örömhírét az egész világba. A szüleitek szeretete is mindig veletek van a szívetekben, amikor az iskolában, edzésen, vagy éppen játék közben vagytok. Ők is tudják, hogy mire van szükségetek és azt meg is adják nektek. Ezért is tudtok sokszor boldogan ott lenni ahol vagytok, biztonságban érzitek magatokat az ő szeretetük, gondoskodásuk miatt.

\- Csak hogy itt még nincs vége Jézus földi léte történetének. Egy másik hatalmas csoda történt, a mennybemenetel. Bár előtte elszomorodtak a tanítványok, hogy nem lesz velük személyesen Jézus. De Ő valami nagyon fontosat ígért nekik, hogy jön majd helyette valaki más… de erről majd a következő felkészítőn fogtok hallani, olvasni!

Nézzétek meg ezt a rövid rajzfilmet ami a mennybemenetelről szól:

[https://www.youtube.com/watch?v=yyJyDIV0ZyM](https://www.youtube.com/watch?v=yyJyDIV0ZyM "https://www.youtube.com/watch?v=yyJyDIV0ZyM")

„Menjetek el az egész világra és tegyetek tanítványommá minden népet!

Kereszteljétek meg őket az Atya, a Fiú, és a Szentlélek nevében!” Aztán megáldotta őket, és a szemük láttára felemelkedett a hegyről.

\- Emlékeztek Keresztelő Szent Jánosra? Ő a Jordán folyóban, vízzel keresztelte meg az embereket, köztük Jézust is. A mennybemenetel után a tanítványok és most a pap bácsik már a Szentháromság nevében keresztelnek.

Mindezeket a csodákat azért mutatta meg Jézus az apostoloknak, hogy az egész világban elmondják amit ők a saját szemükkel megtapasztaltak, tanúsítanak, hogy van élet, örökélet a földi létünk- halálunk után, Isten örök szeretetében a mennyei országában! Ámen

Ismét egy kis játék: mennybemenetel kirakók: [https://www.jigsawplanet.com/?rc=play&pid=36e37eac77e7](https://www.jigsawplanet.com/?rc=play&pid=36e37eac77e7 "https://www.jigsawplanet.com/?rc=play&pid=36e37eac77e7")

[https://www.jigsawplanet.com/?rc=play&pid=0bbe3d5a4ede](https://www.jigsawplanet.com/?rc=play&pid=0bbe3d5a4ede "https://www.jigsawplanet.com/?rc=play&pid=0bbe3d5a4ede")

[https://www.jigsawplanet.com/?rc=play&pid=124313079d97](https://www.jigsawplanet.com/?rc=play&pid=124313079d97 "https://www.jigsawplanet.com/?rc=play&pid=124313079d97")

Zárásként 2 rövid ének: feltámadási

[https://soundcloud.com/tornay-gabor/ne-feljetek-oruljetek](https://soundcloud.com/tornay-gabor/ne-feljetek-oruljetek "https://soundcloud.com/tornay-gabor/ne-feljetek-oruljetek")

Krisztus a mennybe felment ..

[https://drive.google.com/file/d/0B2c1LaVHiPOhd0pkZ1JpM0lJd2M/view?usp3Ddrive_web](https://drive.google.com/file/d/0B2c1LaVHiPOhd0pkZ1JpM0lJd2M/view?usp3Ddrive_web "https://drive.google.com/file/d/0B2c1LaVHiPOhd0pkZ1JpM0lJd2M/view?usp3Ddrive_web")

Erény gyakorlat: Ne csak a szemeddel nézz, hanem a szíveddel is!

Mint ahogy ez a Kis herceg idézet is mondja:

Imádság: Köszönöm Jézus, hogy te mindig velem vagy és vigyázol rám!

Dicsértessék a Jézus Krisztus!

Ölelek mindenkit: Ilona néni

NÉHÁNY PONT A KATOLIKUS EGYHÁZ KATEKIZMUSÁBÓL (2020.MÁJUS 10.)

**2664** A keresztény imának nincs más útja, mint Krisztus. Imádságunk -- akár közösségi, akár személyes, szóbeli vagy belső -- nem juthat el az Atyához, csak akkor, ha "Jézus nevében" imádkozunk. Jézus szent embersége tehát az út, melyen a Szentlélek megtanít minket imádkozni Istenhez, a mi Atyánkhoz.

**2614** Amikor Jézus nyíltan rábízza tanítványaira az Atyához szóló imádság misztériumát, föltárja nekik, hogy milyennek kell lennie az ő imádságuknak és a miénknek is azután, hogy megdicsőült emberi természetében Ő már visszatért az Atyához. Az újdonság most "kérni az ő nevében". A Jézusban való hit bevezeti a tanítványokat az Atya megismerésébe, mivel Ő "az Út, az Igazság és az Élet" (Jn 14,6). A hit a szeretetben termi meg gyümölcsét: Jézus tanításának és parancsainak megtartását, a megmaradást Ővele az Atyában, aki minket Őbenne annyira szeret, hogy bennünk marad. Ebben az új Szövetségben a bizonyosság, hogy kéréseink meghallgatást nyernek, Jézus imádságára alapszik.

**459** Az Ige testté lett, hogy a szentség példaképe legyen számunkra: "Vegyétek magatokra igámat és tanuljatok tőlem..." (Mt 11,29). "Én vagyok az Út, az Igazság és az Élet, senki sem jut az Atyához, csak énáltalam" (Jn 14,6). És a színeváltozás hegyén maga az Atya parancsolja: "Őt hallgassátok" (Mk 9,7). Ő csakugyan a boldogságok modellje és az új törvény normája: "Szeressétek egymást, amint én szerettelek titeket" (Jn 15,12). Ez a szeretet megköveteli, hogy az ő nyomában járva odaadjuk önmagunkat.

#### KRISZTUS EGYETLEN PAPSÁGA (2020.május 3.)

**1544** Az ószövetségi papság összes előképe Jézus Krisztusban teljesedik be, aki "az egyetlen közvetítő Isten és ember között" (1Tim 2,5). Melkizedekben, "a magasságbeli Isten papjában" (Ter 14,18) a keresztény hagyomány Krisztus papságának előképét látja; Ő az egyetlen "Melkizedek rendje szerint való főpap" (Zsid 5,10; 6,20), "a szent, ártatlan, szeplőtelen" (Zsid 7,26), aki "egyetlen áldozattal egyszer s mindenkorra tökéletességre vezette a megszentelteket" (Zsid 10,14), tudniillik egyetlen keresztáldozatával.

**1545** Krisztus megváltó áldozata egyetlen: egyszer és mindenkorra történt meg. És mégis az Egyház eucharisztikus áldozatában jelenvalóvá válik. Ugyanezt kell mondanunk Krisztus egyetlen papságáról: jelenvalóvá válik a szolgálati papság által, anélkül, hogy Krisztus papságának egyetlenségét csorbítaná: "És ezért Krisztus az egyetlen igazi pap, a többiek csak az ő szolgái".

#### EVANGÉLIUMI TANÁCSOK, ISTENNEK SZENTELT ÉLET

**915** Az evangéliumi tanácsokat az Egyház a maguk sokféleségében Krisztus minden tanítványának ajánlja. A tökéletes szeretet, melyre minden hívő meghívást kapott, azok számára, akik szabadon elfogadják az Istennek szentelt élet hivatását, magával hozza az Isten országáért vállalt cölibátus, valamint a szegény és engedelmes élet kötelezettségét. E tanácsok fogadalommal való vállalása egy az Egyház által elismert, állandó életállapotban az Istennek "szentelt élet" jellemző vonása.

**916** Az Istennek szentelt élet állapota az egyik a "mélyebben" Istennek szentelt életformák közül, mely a keresztségben gyökerezik és teljesen átadja magát Istennek. Az Istennek szentelt életben a Krisztus-hívők a Szentlélek indítására vállalják, hogy Krisztust szorosabban követik, önmagukat odaadják a mindenekfölött szeretett Istennek, és törekednek a szeretet tökéletességére Isten országa szolgálatában. Mindezzel jelzik és hirdetik az Egyházban az eljövendő világ dicsőségét.

**A FÖLTÁMADOTT MEGJELENÉSEI  (2020.április 26.)**

**641** Mária Magdolna és a szent asszonyok, akik jöttek, hogy elvégezzék Jézus testének megkenését, melyet a készületi nap miatt sietve temettek el, [\[ ](https://archiv.katolikus.hu/kek/kek00624.html#J551)voltak az elsők, akik találkoztak a Föltámadottal. Így Krisztus föltámadásának első hírnökei az apostolok számára az asszonyok voltak. Az apostoloknak Jézus ezután jelent meg, először Péternek, majd a tizenkettőnek. Péter tehát, aki arra hivatott, hogy erősítse meg testvérei hitét, előttük látja a Föltámadottat, és az ő tanúságára támaszkodva kiáltja a közösség: "Valóban föltámadott az Úr, és megjelent Simonnak" (Lk 24,34).

**642** Mindaz, ami ezekben a húsvéti napokban történt, az apostolokat -- és egész különösen Pétert -- a húsvét reggelén kezdődött új korszak építésének szolgálatába állítja. Mint a Föltámadott tanúi Egyházának alapkövei maradnak. Az első hívő közösség hite azoknak a konkrét embereknek a tanúságára épül, akiket a keresztények ismertek, és akik közül a legtöbb még közöttük élt. "Krisztus föltámadásának e tanúi" elsősorban Péter és a Tizenkettő, de nemcsak ők: Pál világosan beszél több mint ötszáz személyről, akiknek Jézus egyszerre jelent meg; megjelent még Jakabnak és a többi apostolnak is.

**643** E tanúságtételek láttán lehetetlen Krisztus föltámadását a fizikai renden kívül értelmezni és nem elismerni mint történeti tényt. A tényekből következik, hogy a tanítványok hite Mesterük -- általa előre megmondott -- szenvedése és kereszthalála radikális próbatételének vettetett alá. A szenvedés által kiváltott megrendülés oly nagy volt, hogy a tanítványok (legalábbis közülük néhányan) nem azonnal hittek a föltámadás hírének. Az evangéliumok messze nem egy misztikus elragadtatástól lelkes közösségről beszélnek; megtört ("szomorú": Lk 24,17) és megfélelmített tanítványokat állítanak elénk. Ezért nem hittek a sírtól visszatérő szent asszonyoknak, és szavukat "képzelgésnek tartották" (Lk 24,11). Amikor Jézus húsvét estéjén megmutatta magát a Tizenegynek, "szemükre vetette hitetlenségüket és szívük keménységét, mert nem hittek azoknak, akik látták őt föltámadottan" (Mk 16,14).

**644** A tanítványok még a föltámadott Jézus valósága láttán is kételkedtek; annyira lehetetlennek tűnt nekik a dolog: azt gondolták, hogy kísértetet látnak, "álmélkodtak, de örömükben még mindig nem mertek hinni" (Lk 24,41). Tamás a kételkedésnek ugyanezt a próbáját élte át, s még a Máté által elbeszélt utolsó, galileai megjelenéskor is "egyesek (...) kételkedtek" (28,17). Ezért a hipotézis, mely szerint a föltámadás az apostolok hitének (vagy hiszékenységének) "eredménye" lett volna, minden alapot nélkülöz. Épp ellenkezőleg, hitük a föltámadásban -- az isteni kegyelem hatása alatt -- a föltámadott Jézus valóságának közvetlen megtapasztalásából született.

**"AZ IRGALOM ÉS A KÖNYÖRÜLET ISTENE"(2020.április 19.)**

**210** Miután Izrael vétkezett és elfordult Istenétől, hogy az aranyborjút imádja, Isten hallgat Mózes közbenjáró könyörgésére, és vállalja, hogy együtt vonul hűtlen népével. Így mutatja meg szeretetét. Amikor Mózes azt kéri, hogy láthassa az ő dicsőségét, Isten így válaszol neki: "Egész jóságomat megmutatom neked, és kimondom előtted a JHVH nevet" (Kiv 33,18--19). És az Úr elvonult Mózes előtt és mondotta: "JHVH, JHVH, az irgalom és a könyörület Istene, késedelmes a haragra, gazdag a kegyelemben és hűségben" (Kiv 34,6). És Mózes megtudta, hogy az Úr megbocsátó Isten.

**211** Az "Én vagyok" vagy "Ő van" istennév kifejezi Isten hűségét. Az emberi bűnben rejlő hűtlenség és a megszolgált büntetés ellenére Isten megőrzi "irgalmasságát ezredíziglen" (Kiv 34,7). Isten kinyilatkoztatja, hogy "ő gazdag az irgalomban" (Ef 2,4), és oly messzire megy, hogy saját Fiát adja oda. Jézus föláldozza az életét, hogy megszabadítson minket a bűntől, s így kinyilatkoztatja, hogy Ő maga is viseli az isteni nevet: "Amikor majd a magasba emelik az Emberfiát, akkor majd megtudjátok, hogy »Én vagyok«" (Jn 8,28).

**A LITURGIKUS ÉV  (2020.április 12.)**

**HÚSVÉT**

**1168** A föltámadás új ideje a húsvéti szent három napból mint fényforrásból beragyogja az egész liturgikus évet. Az esztendő a három húsvéti nap előtt és után a liturgia által lépésről lépésre átalakul. Valóban "az Úr kedves esztendeje" lesz. [\[48\] ](https://archiv.katolikus.hu/kek/kek01135.html#J48)Az üdvrend az idő keretében hat, de Jézus húsvétjában és a Szentlélek kiáradásában történt beteljesedése óta a történelem végének "előízét" elővételezzük, és Isten Országa belép a mi időnkbe.

**1169** Ezért a húsvét nem egyszerűen egy ünnep a többi között, hanem az "ünnepnapok ünnepnapja", "az ünneplések ünneplése", mint ahogy az Eucharisztia a szentségek szentsége (a nagy szentség). Szent Atanáz "a nagy vasárnapnak" nevezi, [\[49\] ](https://archiv.katolikus.hu/kek/kek01135.html#J49)mint ahogy a szent hetet Keleten (és Magyarországon is) "Nagy Hétnek" nevezik. A föltámadás misztériuma, melyben Krisztus megsemmisítette a halált, hatalmas erejével áthatja a mi régi időnket, mindaddig, amíg minden alá nem lesz vetve Krisztusnak.

**1171** A liturgikus év az egyetlen húsvéti misztérium különböző szempontjainak kibontása. Ez érvényes főként a megtestesülés misztériuma körül elhelyezkedő ünnepkörre (Gyümölcsoltó Boldogasszony, Karácsony, Epifánia), mely üdvösségünk kezdetére emlékeztet és közli a húsvéti misztérium első gyümölcseit.